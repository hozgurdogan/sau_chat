10 Temmuz 2023 PAZARTESİ
Resmî Gazete
Sayı : 32244
YÖNETMELİK
Sakarya Üniversitesinden:
SAKARYA ÜNİVERSİTESİ ÖN LİSANS VE LİSANS EĞİTİM-ÖĞRETİM
VE SINAV YÖNETMELİĞİNDE DEĞİŞİKLİK
YAPILMASINA DAİR YÖNETMELİK
MADDE 1- 10/6/2019 tarihli ve 30797 sayılı Resmî Gazete’de yayımlanan Sakarya Üniversitesi Ön Lisans ve
Lisans Eğitim-Öğretim ve Sınav Yönetmeliğinin 7 nci maddesinin ikinci ve üçüncü fıkraları aşağıdaki şekilde
değiştirilmiş, aynı maddenin altıncı fıkrasına aşağıdaki cümle eklenmiştir.
“(2) Öğrenciler, alt dönemlerden başarısız olduğu, hiç almadığı ya da devam şartı sağlamadığı ders veya
derslere öncelikle yazılmak zorundadır. Öğrenci, bu dersler farklı dönemlerden ise en alttaki dönem derslerinden
başlamak şartı ile bulundukları döneme ait derslere yazılır. İlk iki yarıyıl sonundan veya yıllık program olan
bölümlerde birinci yılın sonundan itibaren, bulunduğu döneme kadar tüm derslerini alıp başarmış olmak şartı ile genel
ağırlıklı not ortalaması 3.00 ve üzeri olan öğrenciler bulundukları dönemin bir üst sınıfından ders alabilirler. Bu
öğrenciler bir dönemde 30 AKTS ile birlikte 15 AKTS’lik veya 3 derse kayıt yaptırabilirler. Üst sınıftan ders alan
öğrencilerin, aldıkları derslerin başarı notları genel ağırlıklı not ortalamasına katılır. Çift ana dal ve yan dal
programında kayıtlı öğrenciler kayıtlı olduğu her iki programdan bir dönemde toplam 30 AKTS ile birlikte 15
AKTS’lik veya 3 derse kayıt yaptırabilir.
(3) İkinci yarıyıldan sonraki tüm dönemlerde;
a) GNO’su 1.80'in altında kalan öğrenciler bulunduğu dönem ve alt dönemlerden olmak üzere en fazla 25
AKTS'lik derse,
b) GNO’su 1.80 ve üzerinde olan öğrenciler bulunduğu dönem ve alt dönemlerden olmak üzere 30 AKTS ile
birlikte 10 AKTS’lik veya 2 derse,
kayıt yaptırabilir.”
“Çift ana dal programına kayıtlı öğrencilerin iki lisans programındaki derslerinin çakışma durumları ilgili bölüm
başkanlıklarının görüşü ve eğitim biriminin yönetim kurulları tarafından değerlendirilir.”
MADDE 2- Aynı Yönetmeliğin 14 üncü maddesinin ikinci fıkrası aşağıdaki şekilde değiştirilmiştir.
“(2) Öğrenci kayıtlı olduğu derslerin devam koşulunu sağlamak zorundadır. Her bir ders için; teorik ders
saatlerinin %70’ine, uygulama ders saatlerinin de %80’ine katılan öğrenci yarıyıl/yılsonu ve bütünleme sınavlarına
alınır. Devam şartını yerine getirdiği halde başarısızlık nedeniyle tekrarlanan teorik derslerde devam zorunluluğu
aranmaz. Ancak laboratuvar, atölye, stüdyo gibi öğretim elemanı eşliğinde yapılan ve uygulama ders saati teorik ders
saatinden eşit veya fazla olan dersler başarısızlık nedeniyle tekrar edilse dahi devam zorunluluğu aranır. Yabancı dil ve
Türkçe hazırlık programlarında en az %80 devam şartı aranır. Öğrencilerin devam durumları, ilgili öğretim elemanı
tarafından izlenir. Devamsızlıktan kalan öğrenciler derslerin son haftasının başında ilan edilir ve bu öğrenciler dönem
sonu ve bütünleme sınavlarına giremezler. Uzaktan eğitim programlarına kayıtlı öğrencilerin derslerdeki devam
gerektiren faaliyetleri, ilgili bölüm başkanlığı tarafından belirlenir ve dönemin ilk haftasında ilan edilir. Devam
zorunluluğuna ilişkin; Tıp Fakültesi, Diş Hekimliği Fakültesi ve Yabancı Diller ve hazırlık eğitimi veren birimlerin
yönergesinde özel düzenlemeler getirilebilir.”
MADDE 3- Aynı Yönetmeliğin geçici 1 inci maddesi aşağıdaki şekilde değiştirilmiştir
“GEÇİCİ MADDE 1- (1) 7 nci maddenin ikinci fıkrasındaki devam şartı yerine getirilmiş başarısız derslere
öncelikli yazılma zorunluluğu, 2023-2024 eğitim-öğretim yılından önce Üniversiteye kayıt yaptıran öğrenciler için
2024-2025 eğitim-öğretim yılı başından itibaren uygulanır.
(2) 7 nci maddenin üçüncü fıkrasının (a) bendi, 2023-2024 eğitim-öğretim yılından önce Üniversiteye kayıt
yaptıran öğrenciler için 2024-2025 eğitim-öğretim yılı başından itibaren uygulanır.
(3) 2023-2024 eğitim-öğretim yılından önce Üniversiteye kayıt yaptıran öğrencilerden GNO’su 1.80’in altında
olanlar 2024-2025 eğitim-öğretim yılı başına kadar bulunduğu dönem ve alt dönemlerden olmak üzere 30 AKTS ile
birlikte 10 AKTS veya 2 derse kayıt yaptırabilir.”
MADDE 4- Bu Yönetmelik 2023-2024 eğitim-öğretim yılı başında yürürlüğe girer.
MADDE 5- Bu Yönetmelik hükümlerini Sakarya Üniversitesi Rektörü yürütür.